<!DOCTYPE html>
<html xmlns="http://www.w3.org/1999/xhtml" class="story"><head><meta http-equiv="Content-Type" content="text/html; charset=utf-8">
<meta charset="utf-8"></meta><link rel="stylesheet" href="../../../map/leaflet.css"></link><link rel="stylesheet" href="../../../font.css"></link><link rel="stylesheet" href="../../index.css"></link><script src="../../../map/leaflet.js"></script><title>Sarkanā Krusta sociālais centrs “Gaiziņš” (Tikšanās ar Lastādiju)</title><meta property="og:url" content="https://t17.lv/lastadija/stasts/gaizins/"></meta><meta property="og:type" content="place"></meta><meta property="og:locale" content="lv_LV"></meta><meta property="og:title" content="Sarkanā Krusta sociālais centrs “Gaiziņš”"></meta><meta property="og:description" content="Dzeltenajā ēkā pie Centrāltirgus patvērumu un atbalstu rod cilvēki ar visdažādākajiem dzīvesstāstiem. Cits nāk pēc siltiem ziemas zābakiem vai pārtikas paciņas, cits izgulēt vakardienas reibumu, vēl kāds saņemt padomu un kādu uzmundrinošu vārdu. Ikdiena šeit ir krāsaina, bet, lai kādu dzīves ceļu ikviens no šejienes iemītniekiem būtu mērojis, visus vieno vēlme būt noderīgiem un pieņemtiem."></meta><meta property="place:location:latitude" content="56.942063"></meta><meta property="place:location:longitude" content="24.118892"></meta></head><body><header><h1><a href="../..">◂ Tikšanās ar Lastādiju</a></h1></header><article data-coords="56.942063, 24.118892"><h3><span id="index">6</span>.  Sarkanā Krusta sociālais centrs “Gaiziņš”</h3><section class="map" id="mapelement"></section><p class="snippet">Dzeltenajā ēkā pie Centrāltirgus patvērumu un atbalstu rod cilvēki ar visdažādākajiem dzīvesstāstiem. Cits nāk pēc siltiem ziemas zābakiem vai pārtikas paciņas, cits izgulēt vakardienas reibumu, vēl kāds saņemt padomu un kādu uzmundrinošu vārdu. Ikdiena šeit ir krāsaina, bet, lai kādu dzīves ceļu ikviens no šejienes iemītniekiem būtu mērojis, visus vieno vēlme būt noderīgiem un pieņemtiem.</p>Šajā mājā dzīve ir raiba un negaidītu notikumu pilna. Ik dienu centrā pēc palīdzības un padoma ierodas visdažādākie cilvēki, kuru dzīvē izveidojusies smaga situācija. Darbinieki palīdz nokārtot nepieciešamos dokumentus un meklēt risinājumus dažādām dzīves situācijām. Atnākušie saņem ne tikai praktisku palīdzību, bet arī emocionālu atbalstu – arī draudzīgs sveiciens un piederības sajūta nozīmē daudz. Centrā darbojas arī naktspatversme, kuras iemītnieki strikti sadalīti trīs stāvos – pirmajā iereibušie, augstāk tie, kas skaidrā prātā. Vairums patversmes iemītnieku ir prasmīgi meistari un neatsaka palīdzību ikdienas darbos, piemēram, šo to pielabojot, notīrot sniegu vai pieskatot datortelpu.
      
Vispamanāmākie no centra klientiem ir bezpajumtnieki, kuri pa vienam vai mazos pulciņos sastopami apkārtnē. Viņu ikdienā liela loma ir blakus esošajam Centrāltirgum, kur var dabūt ko ēdamu un dzeramu, kā arī kādu gadījuma darbiņu.

Sociālā centra darbu var atbalstīt, ziedojot kādu noderīgu lietu – apģērbus, apavus vai sadzīves priekšmetus. Centra darbinieki parūpēsies, lai mantas nonāktu to cilvēku rokās, kam tās visvairāk nepieciešamas.<nav><span class="prev"><span class="arrow">←</span><a href="abrenes">Kurpnieka darbnīca</a></span><span class="next"><a href="gogola-tunelis">Pazemes gājēju tunelis zem Gogoļa ielas</a><span class="arrow">→</span></span></nav></article><script src="../../stasts.js"></script></body></html>

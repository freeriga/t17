<!DOCTYPE html>
<html xmlns="http://www.w3.org/1999/xhtml" class="story"><head><meta http-equiv="Content-Type" content="text/html; charset=utf-8">
<meta charset="utf-8"></meta><link rel="stylesheet" href="../../../map/leaflet.css"></link><link rel="stylesheet" href="../../../font.css"></link><link rel="stylesheet" href="../../../index.css"></link><script src="../../../map/leaflet.js"></script><title>"Latgalīte" (Tikšanās ar Lastādiju)
          </title><meta property="og:url" content="https://t17.lv/lastadija/lv/stasts/latgalite/"></meta><meta property="og:type" content="place"></meta><meta property="fb:app_id" content="716860265144744"></meta><meta property="og:locale" content="lv_LV"></meta><meta property="og:title" content='"Latgalīte"'></meta><meta property="og:description" content="No skaidu plāksnēm un plastmasas plēvēm būvētās paralēlajās realitātēs birokrātijai ir pārāk auksti. Savas dzīves karaļi jums sagādās visu - no akumulatora lādētāja līdz vientuļa zaldāta dienasgrāmatai. ''Tā jau mums viss ir labi, un narkomānu te nav,'' viņš bilst un noslauka biksēs no rokām pilošo motoreļļu."></meta><meta property="og:image" content="https://t17.lv/lastadija/lv/stasts/latgalite/banner.png"></meta><meta property="og:image:width" content="1200"></meta><meta property="og:image:height" content="630"></meta><meta property="place:location:latitude" content="56.9426784"></meta><meta property="place:location:longitude" content="24.1290677060562"></meta></head><body><script>
            window.fbAsyncInit = function() {
              FB.init({
                appId      : '716860265144744',
                xfbml      : true,
                version    : 'v2.8'
              });
              FB.AppEvents.logPageView();
              var params = {};
              params[FB.AppEvents.ParameterNames.CONTENT_ID] = "latgalite";
              FB.AppEvents.logEvent("View place", null, params);
            };
          
            (function(d, s, id){
               var js, fjs = d.getElementsByTagName(s)[0];
               if (d.getElementById(id)) {return;}
               js = d.createElement(s); js.id = id;
               js.src = "//connect.facebook.net/lv_LV/sdk.js";
               fjs.parentNode.insertBefore(js, fjs);
             }(document, 'script', 'facebook-jssdk'));
          </script><header><h1><a href="../..">◂ Tikšanās ar Lastādiju</a></h1></header><article data-coords="56.9426784, 24.1290677060562"><h3><span id="index">23</span>.  "Latgalīte"</h3><section class="map" id="mapelement"></section><p class="snippet">No skaidu plāksnēm un plastmasas plēvēm būvētās paralēlajās realitātēs birokrātijai ir pārāk auksti. Savas dzīves karaļi jums sagādās visu - no akumulatora lādētāja līdz vientuļa zaldāta dienasgrāmatai. ''Tā jau mums viss ir labi, un narkomānu te nav,'' viņš bilst un noslauka biksēs no rokām pilošo motoreļļu.</p>''Esmu pārtraukumā. Būšu tad, kad atgriezīšos'' vēstī sarkana zīme līdzās gāzmaskām, kas akurāti sarindotas uz riepu kaudzes. Klusums ir mānīgs – tepat aiz stūra kāds skatās televizoru, bet vēl aiz nākamā jau kūsā dzīvība. Darījumu krustpunktā rosās tirgonis. ''Es šeit esmu jau kopš pirmās dienas'', viņš saka, un pārlaiž acis savai impērijai. Pareizs biznesa piegājiens ir tāds, ka, jo mazāk pircēju paliek, jo vairāk preces jāpiedāvā – lai cilvēkiem ir interesanti. Reizēm, ziemās, mīnus trīsdesmit grādos sasalst kafija, bet no skaidu plāksnēm sanaglotajā daudzistabu mītnē valda atmosfēra, kas pielīdzināma Grīga ''Kalnu karaļa alā''. Mantas te dzīvo pašas savu dzīvi – kaut kas pazūd, kaut kas negaidīti atrodas, kaut kas tiek samainīts, un nav dzīvas būtnes, kas tam spētu izsekot.

Jauni kolēģi te tiek gaidīti, bet nosacījums ir viens – netirgot to, ko var nopirkt ''Depo'', jo tam neesot jēgas. Jāpiedāvā interesantas mantas – tādas, kuras gribas gan nopirkt, gan vienkārši apskatīt.  Par drošības apsvērumiem arī jāuztraucas nav - vērtīgākas mantas nakts laikā iespējams sabāzt uz jumta. Kā sākt? Kur iegūt mantas, ko piedāvāt pirkt kārajiem?  Mantu sagādniekus, kuri ir katra tirgoņa palīgs un apgrūtinājums vienlaikus, iespējams atpazīt pēc tā, ka tiem rokās ir lieli maisi. Kāds pieklājīga paskata kungs no maisa izvelk pamatīgu zupas kausu, sitot sev pa galvu un reklamējot: ''Tukša muca tālu skan! Pavei', šitais ir smags, tas ir īsts pašaizsardzības ierocis!''. Garantēts ir viens – ''Latgalītē'', gan kā pircējs, gan kā tirgotājs, pats esi sev karalis. Līdz kādai summai nokaulēsi – tik arī maksāsi. Dāma, kura tirgo retro traukus, priekšpusdienā jau vācās nost, jo laiks ārā nav labs: ''Čau!'', viņa nosaka un dodas prom.

Cilvēks ''Latgalītē'' tiek gaidīts, un viss cilvēciskais ''Latgalītē'' ir cieņā. ''Vajag darīt! Nevajag iznīcināt ''Latgalīti'', vajag to atdzīvināt!'', saka kāds tirgonis, kas atbalstījies pret Rīgas Domes pērn finansēto plastmasas kiosku.<nav><span class="prev"><span class="arrow">←</span> <a href="../sviestapika">Kafejnīca “Sviesta pika”</a></span><span class="next"><a href="../apgerbu-veikals">Apģērbu veikals</a> <span class="arrow">→</span></span></nav><div class="fb-like" data-layout="button_count" data-action="like" data-size="large" data-show-faces="true" data-share="true"></div></article><script src="../../../stasts.js"></script></body></html>

<!DOCTYPE html>
<html xmlns="http://www.w3.org/1999/xhtml" class="story"><head><meta http-equiv="Content-Type" content="text/html; charset=utf-8">
<meta charset="utf-8"></meta><link rel="stylesheet" href="../../map/leaflet.css"></link><link rel="stylesheet" href="../../font.css"></link><link rel="stylesheet" href="../index.css"></link><script src="../../map/leaflet.js"></script><title>Rīgas Lielās Horālās sinagogas memoriāls (Tikšanās ar Lastādiju)</title></head><body><header><h1>Tikšanās ar Lastādiju</h1><h2>
              veidoja
              <a href="https://www.facebook.com/FREERIGA/"><b>Free Riga</b></a>,
              <a href="http://t17.lv"><b>T17</b></a>
              un
              <b>LU antropoloģijas studenti</b></h2><h3>Rīgas Lielās Horālās sinagogas memoriāls</h3></header><section class="map" id="mapelement"></section><article data-coords="56.942451, 24.126339"><span id="index">13</span>Rīgas Lielā Horālā sinagoga dibināta 1871.gadā un tās pastāvēšanas laikā šeit dziedājuši visā pilsētā pazīstami kantori un kori. Neorenesanses stila ēka 1941.gada 4.jūlijā nacistu organizētās akcijas rezultātā ar tajā esošajiem iesprostotajiem ebrejiem un ebreju bēgļiem tika nodedzināta. Ar šo notikumu Latvijā aizsākās holokausts. Objekts laika gaitā pakāpeniski pārveidots: sadegušās drupas nojauca Padomju vara, vēlāk šeit uzstādīts piemiņas akmens ar Dāvida zvaigzni un atklāts memoriāls.

2007.gadā blakus sinagogas drupām tika atklāts piemineklis Žanim Lipkem un visiem ebreju glābējiem holokausta laikā. Latvijas ebreju reliģiskās draudzes „Šamir” vadītājs, rabīns Menahems Barkahans uzsver Žaņa Lipkes fantastisko devumu ebreju tautas glābšanā - Lipke cilvēkiem devis iespēju dzīvot. Viņa piemineklis memoriālā vēstī par dzīvību, bet sinagogas drupas - par nāvi, un šie pretstati līdzinās politiskajām cīņām.

Memoriāls ir pieejams ikvienam un ir no apkārtnes un apkaimes vēstures neatdalāms objekts. Ikdienā tajā atrodas vien daži vietējie cilvēki, kas sēdot uz soliņiem risina savas sarunas. Apkaimes iedzīvotājs stāsta: “Zinu vien, ka sievas vectēvam ir bijusi kāda saistība ar šo vietu, bet to nevarēšu precīzi atstāstīt.” Par līdzīgu personīgu sasaisti ar sinagogu stāsta arī rabīns. Šeit bojāgājušo vārdus mēs nekad neuzzināsim, jo dokumentālas liecības par to klusē. Atgādinot, ka dzīve iet uz priekšu, rabīns rosina padomāt - kā rīkoties, lai šādi noziegumi vairs nekad neatkārtotos?<nav>
                Iepriekšējais: <a href="janus.html">Grāmatnīca “Janus”</a>
                  
                  Nākamā: <a href="igo.html">"Igo. Akcents personībai"</a></nav></article><script src="../stasts.js"></script></body></html>
